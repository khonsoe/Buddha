<h5>ရောင်ႏတောႏသူပါꩻဝုဲင်ႏဘုရာꩻ/ပင်ꩻဘုရာꩻ(၁)</h5>
<br>
<strong>နီလာယော နီလဋ္ဌာနမှာ၊ ပီတောဒါတာစ လောဟိတာ။
တမှာ တမှာ စ မဉ္ဇိဋ္ဌာ၊ နိက္ခမိံသု ပဘဿရာ။
ဧဝံ ဆဗ္ဗဏ္ဏရံသိယော၊ ဇိနော မေ ဌာတု သီသကေ။</strong>
<br><br>
<strong>၁။  ဆုံးဆဲ့ မွေးမန်ႏ၊ ပဋ္ဌာန်ꩻကျမ်ꩻကို၊ သꩻကို ထွိုင်ႏပွါꩻ၊ ဉာဏ်ႏအာႏ တွိုႏသꩻ၊ ပီတီလꩻငါႏ၊ ဗွေႏဘုရာꩻယို-
<br><br>
၂။  ကလူꩻတောႏ မဲ့သဉ်ခါႏ၊ ကာႏဆွဉ်ႏကစ၊ ဌာႏနသွမ်ႏညိုႏဖူꩻ၊ ပီစူꩻ မျယွယ်ꩻ၊ တီႏပါႏဖြယ်ꩻရောင်ႏ၊ ညိုႏသွမ်ႏနီႏလာႏ၊ ရောင်ႏဟျာႏ ထန်ႏဩ။
<br><br>
၃။  မဲ့ဗီႏယာႏပီ၊ သီးလေရပ်လဲ့၊ တကဲ့ပရပဲက်၊ ခံꩻစဲစ်အရောင်ႏ၊ ပီတယောင်ꩻ သီးလင်း၊ ဆဲစ်ꩻဖင်း လေထံ။
<br><br>
၄။  ဖြေꩻယင် ဖြောင်းဗီႏ၊ ယာႏသွီႏရပ်လဲ့၊ ပီပဲ့ ဗိုကမ္ဗလာႏ၊ ပတ္တမျာꩻ သန္တာႏခြဲက်ꩻ၊ တနျာႏတဲက်ꩻ လောဟိတ၊ လေလင်ႏဖြ ဆဲစ်ꩻဖျော်ထန်ႏ။
<br><br>
၅။  မဲ့ဗွာရင်ꩻ ဆွတ်ꩻတငါ၊ စွယ်ႏတောႏပါ ဗွာကိုသူꩻ၊ ပီဗောႏကျူႏ ပီရွဉ်ယာႏ၊ ပီစန္တာႏ ပီလာဗွေ၊ ဩဒါတ ဗွာလေ ထန်ႏ။
<br><br>
၆။  စူယာꩻရင်ꩻ ခင်ႏယာႏတောႏ၊ စူမီႏရော်ꩻ တနျာႏဆား၊ တသီးဖြား ရပ်ဖုံႏယို၊ ထန်းကျင်ꩻယို ရောင်ႏအတွိုင်ꩻ၊ သီးနျာႏရာင်ႏ ကောဝ်ႏတုဲင်ဗွိုန်၊ လေထန်ႏဖြွဉ် မဉ္ဇိဋ္ဌ။
<br><br>
၇။  ငါ တဌာန နမ်းတောႏထံ၊ လို့လို့စင် ရောင်ႏထန်ႏစွုမ်ႏ၊ ရော်ꩻရယ်ꩻကျွူံႏ ခꩻလိက်ꩻလက်ꩻ၊ ပဘဿရ ဖြွဉ်ခြွဉ်းဝင်ꩻ။</strong>
<br><br>
ရောင်ႏတောႏစွုံႏလင်ႏ ယိုသူစွိုး၊ စွစ်ꩻလေတိုး ဘွုံႏသွံခွင်ႏ၊ လေလင်းလင်ꩻ လိုꩻ/လူꩻခြာ၊ ဖြွဉ်ငါငါ စက္ကျာႏဝဠာႏ၊ ရောင်ႏသူပါꩻယို အဗွေႏ၊ ဝွေႏနေႏယျယို အတန်၊ ကျယံလွိုကြောင်းစင်ကယ်ႏ၊ အစိန္တေႏ ဝွေꩻဗွေႏယို၊ အွဉ်ႏအထို သွဉ်း သီးပင်ꩻ၊ သွဉ်းသီးရင်ꩻ ကတောင်ဖူꩻ၊ ကျွꩻတောႏမူႏ နင်းသွော့ဩ၊ သွဉ်းသီးစေား အီႏပူႏဇောႏ၊ တရာꩻတောႏ ဓမ္မငွါ၊ ဆွုံꩻမꩻပါ သွဉ်းသီးရင်ꩻ၊ လောဝ်းတောင်ꩻပြန်ႏ ဝုဲင်ႏရိုႏသေႏ၊ စိန္တေႏစောဝ်းဗွေႏ ကွိုနဲးဩ။