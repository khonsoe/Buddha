<h4 style="text-align:center">သဗ္ဗမင်္ဂလာ ဂါထာ</h4>
<p style="text-align:center">********************</p>
<br>

<strong>ဒိဝါ တပတိ အာဒိစ္စော၊ ရတ္တိမာ ဘာတိ စန္ဒိမာ။
<br><br>
သန္နဒ္ဓေါ ခတ္တိယော တပတိ၊ ဈာယီ တပတိ ဗြာဟ္မဏော။
<br><br>
အထ သဗ္ဗမဟောရတ္တိံ၊ ဗုဒ္ဓေါ တပတိ တေဇသာ။
<br><br>
တာဒိသံ တေဇသမ္မန္နံ၊ ဗုဒ္ဓံ ဝန္ဒာမိ အာဒရံ။
<br><br>
နမက္ကာရာ နုဘာဝေန၊ သဗ္ဗေပူရေ န္တု သင်္ကပ္ပါ။</strong>
<br><br><br>

<h4 style="text-align:center">ရွတ်ဖတ်ပုံ</h4>
<p style="text-align:center">***************</p>
<strong>နေ့စဉ်အိပ်ရာဝင်ချိန်နှင့် အိပ်ယာထချိန်တို့တွင် ယုံယုံကြည်ကြည် အလေးအနက်ထားကာ အနည်းဆုံးကိုးခေါက် ရွတ်ဖတ်ပူဇော်ရမည်။ ပူဇော်ရာတွင် မိမိ၏ ခံတွင်းအား သန့်သန့်ရှင်းရှင်းဖြစ်စေကာ ပူဇော်ရမည်။ မည်သည့် ရမ္မက်၊ လောဘစသည်တို့မရှိဘဲ စိတ်နှလုံးကြည်လင်ချမ်းသာစွာ ရွတ်ဖတ်ရန် အထူးအရေးကြီးသည်။ ဤဂါထာ၏ အနက်အဓိပ္ပာယ်ကို သိပြီးပါက ပါဠိသက်သက်ကို ရွတ်ဖတ်နိုင်သည်။</strong>
<br><br>
<h4 style="text-align:center">အနက်အဓိပ္ပာယ်</h4>
<p style="text-align:center">******************</p>
<strong>အာဒိစ္စော −</strong> ရောင်ခြည်တစ်ထောင် အလင်းဆောင်သည့် ထွန်းပြောင်ပဝင်း ရှင်နေမင်းသည်။<br> <strong>ဒိဝါ −</strong> နေ့အခါ၌။ <strong>တပတိ −</strong> လောကအလယ် ဂုဏ်မြင့်ကြွယ်၍ တင့်တယ်ပါပေ၏။
<br><br>
<strong>စန္ဒိမာ −</strong> စန်းငွေယုန်ခ သော်တာလသည်။<br> <strong>ရတ္တိံ −</strong> ညဉ့်အခါ၌။ <strong>အာဘာတိ −</strong> နှစ်သက်စဖွယ် တင့်တယ်ပါပေ၏။
<br><br>
<strong>သန္နဒ္ဓေါ −</strong> ချပ်ဝတ်တန်ဆာ ကိုယ်မှာစုံလင် ဆင်ယင်ထားသော။ <strong>ခတ္တိယော −</strong> လူတို့သနင်း ပြည့်ရှင်မင်းသည်။ <strong>တပတိ −</strong> ကြီးမြင့်ခံ့ထယ် တင့်တယ်ပေ၏။
<br><br>
<strong>ဈာယိ −</strong> ဘက်စုံကောင်းမြတ် သမာပတ်ကို မပြတ်ထင်ရှား ဝင်စားလျက်ရှိသော။ <strong>ဗြာဟ္မဏော −</strong> ကိလေသာကို အပပြုပြီးသော အာသဝေါကင်းကွာ ရဟန္တာပုဂ္ဂိုလ်သည်။ <strong>တပတိ −</strong> ဈာန်မဂ်နှစ်သွယ် စွယ်စုံခြယ်၍ တင့်တယ်ပါပေ၏။
<br><br>
<strong>အထ −</strong> ထိုမှကြူး၍ ထူးသည်မှာကား။ <strong>ဗုဒ္ဓေါ −</strong> သစ္စာလေးဆင့် ခိုင်လုံးရင့်ကာ ပွင့်လာခေါင်ဖျား အောင်တော်မူ မြတ်စွာဘုရားသည်။ <strong>သဗ္ဗံ −</strong> အလုံးစုံသော။ <strong>တအဟောရတ္တိံ − </strong>နေ့ညဉ့်ကာလပတ်လုံး။ <strong>တေဇသာ −</strong> ကြီးကဲစိုးရ တန်ခိုးတော်အနန္တဖြင့်။ <strong>တပတိ −</strong> အံ့ချီးလောက်ဖွယ် လောကလယ်၌ တင့်တယ်တော်မူပါပေသတည်း။
<br><br>
<strong>'ဒိဝါ တပတိ'</strong> အစချီသည့် သဗ္ဗမင်္ဂလာဂါထာတော် သည် ရှေးဘုရားရှင်များ သက်တော်ထင်ရှားရှိစဉ် ကုက္ကုဍဝတီပြည်တွင် မဟာကပ္ပိနမင်းနှင့် အနောဇာဒေဝီတို့ စိုးစံချိန်မှ စတင်ရွတ်ဖတ်ပူဇော်ခဲ့ရာ ယခုထက်တိုင်ဖြစ်သည်။ လူတို့သည် ဘေးဥပါဒ်ရန်စွယ်အန္တရာယ်များကို စိုးရိမ်ထိတ်လန့်ကြောက်ရွံ့ကြ၏။ ထိုအခါ ထိုကြောက်မက်ဖွယ်အရာတို့မှ ကွေကွင်းလွတ်မြောက်စေရန် လူတို့သည် အမျိုမျိုးကြိုးစား အားထုတ်ကြ၏။ အောင်မြင်သည့်အခါလည်း ရှိသကဲ့သို့၊ မအောင်မြင်သည့် အခါလည်း ရှိပေသည်။ သို့သော် ဤ သဗ္ဗမင်္ဂလာဂါထာတော် ကို ရွတ်ဖတ်ပူဇော်ပါက ရှေးအခါမှ ယခုကာလထိ အောင်မြင်ခဲ့သည်ပင် ဖြစ်သည်။
<br>